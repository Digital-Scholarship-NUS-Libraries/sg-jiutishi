{
    "componentChunkName": "component---src-templates-poem-template-js",
    "path": "/poem/蔡映澄/星洲十二景/",
    "result": {"pageContext":{"poem":{"id":718,"title":"星洲十二景","year":null,"author_name":"蔡映澄","category":"新聲詩社早期作品選","introduction":null,"content":"一、晴空飛隼（電纜車）\n車如巨隼動如梭，電纜推移日下過。\n孔聖當年倘乘此，雲程豈聞接輿歌。\n\n二、碧浪淘沙（聖淘沙）\n地臨碧海浪淘沙，四野常開燦爛花。\n娛客苦思敷美景，能充國庫亦堪嘉。\n\n三、游鱗煥彩（星和園）\n錦鯉浮沉若耀金，貪看艷色喜追尋。\n池塘就養終輸鯽，浩渺烟波任所臨。\n\n四、飛塔流丹（裕華園）\n丹甍朱檻浸淸流，亦似蜃樓景色幽。\n賴有園丁能主宰，不教勝地委荒丘。\n\n五、四時春色（植物園）\n芳園雖小遠知名，異卉飄香草樹榮。\n不有修治賢老圃，重來恐亦賦蕪城。\n\n六、半夜濤聲（東海岸公園）\n到枕中流萬馬嘶，猶疑海上響征鼙。\n濤聲可醒繁華夢，只恐繁華夢已迷。\n\n七、葩山望海（花葩山）\n山根白馬走中流，戰水沙灘有海鷗。\n極目宜人風景好，機心畢境爲誰謀。\n\n八、螺塔臨風（裕廊山頂酒店）\n螺旋繞塔客常登，滿眼風光未敢矜。\n廠頂靑煙飄萬縷，民生富足慶休徵。\n\n九、天羅禽國（飛禽園）\n鳥雀冥頑不解愁，籠中歌舞幾時休。\n淸高我意憐雲鶴，空負冲霄志未酬。\n\n十、原野獸牢（動物園）\n野獸拘原欲遁逃，攀欄喫檻竟徒勞。\n由來作惡推狐鼠，底事逍遙未入牢。\n\n十一、漁歌唱晚（海島）\n漁舟入夜掉歌聲，響遏行雲迫太淸。\n豈若強人因失算，垂頭嘆息欲輕生。\n\n十二、屋陣朝曦（組屋）\n屋似蜂窠攢碧天，晨曦早到畫樓前。\n移家共羨連霄漢，獨愛山居不費錢。","published_info":"《新加坡新聲詩社百期社課選輯》","poet_id":0,"comments":null}}},
    "staticQueryHashes": ["63159454"]}