{
    "componentChunkName": "component---src-templates-poem-template-js",
    "path": "/poem/鄭夢周/本事/",
    "result": {"pageContext":{"poem":{"id":868,"title":"本事","year":"1956","author_name":"鄭夢周","category":"星洲風月","introduction":"小序\n一九六五年十二月廿四日黎明\n孑然南渡，垂十九載，來時二十四歲，今則四十二歲，依然隻影孤燈，抑鬱惆悵，一事無成，人空老大，追溯往昔，累我者，唯情一字也！久而不能自拔者，復痴之一關也！\n南渡之時，適與小娥雙墜情網，約以三年返國，花燭爲期，而赤幟忽淹大陸，嚴親罹難，十一位弟妹均幼小，遂乃決心永去邦國，含辛茹苦，供養諸弟，時適任職於《南洋商報》，境況順利，及二弟自醫大畢業，稍息吾肩，而IC翩然來矣，情刧與事業相悖，雖我誠坦，愛之護之助之，終棄我如敝履，其間且逐我女友SC，陷我於莫須有之罪名，我竟痴情數載，思之念之，不能釋懷。及後，逢JC，乃知IC所誘我者，實性之一物耳，遂將其與風塵女子一較，論理論情，IC皆不如也。自此願於風塵中覓一配偶。及三十九歲時，復因因緣牽惹，聞JC，逢JC，暗款JC，而JC夜奔，去其洋樓汽車，違其鴇母嚴斥，歸於我寓，然而終又不安於淡泊，揮淚而別，絲斷藕連，終又杳然！嗚呼，斯情之累我乎？迄今尤思JC，痴哉孽哉！","content":"（一）\n悄悄玉漏夾蕉聲，夢斷蓬山未斷情。\n最是凄凉人去後，小窗斜墜一鈎明。\n\n（二）\n當年春雨滿金巵，君擁羅衾我誦詞。\n吟到納蘭哀怨句，斑騅楊柳別多時！\n（昔居中峇魯律五八號C，汝常晨來，午夜始歸，纏綿如夫婦，然而個性俱剛，時生隙痕，雖復和好如初，但見汝愛粧飾，喜享受，我黯然自知相聚無多，汝必捨我而去，心常惋然。朗吟納蘭詞：「明年依舊綠，知否繫斑騅」，淚下，汝訝然擁我而慰，今何在矣！）\n\n（三）\n歡嗔顰笑憶當年，月榭風亭已似烟。\n眞悔從前都草草，莫將人海問人天。\n\n（四）\n痴痴惜別自凄迷，柳外遊絲綰馬蹄。\n遙望玉樓燈熄後，隔牆風露早雞啼。\n（昔日每夜深送伊歸，雖在中峇魯律斜屋而居，燈火可望，猶戀戀不捨，常立馬路旁之樹下，悵望良久，不覺鄰雞鳴矣，風露滿身，嗟吁！）\n\n（五）\n憶昔香車雙擁飛，曉風殘月笑遲歸。\n襄王雲澤知何處，漫檢荒烟入翠微。\n\n（六）\n往事依稀一夢中，花自芳菲水自東。\n底事閒愁猶不了？百年身世笑飛蓬！","published_info":"鄭夢周《鄭夢周詩詞集》","poet_id":0,"comments":null}}},
    "staticQueryHashes": ["63159454"]}