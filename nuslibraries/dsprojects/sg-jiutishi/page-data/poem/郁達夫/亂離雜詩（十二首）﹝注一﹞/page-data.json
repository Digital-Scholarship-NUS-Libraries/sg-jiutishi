{
    "componentChunkName": "component---src-templates-poem-template-js",
    "path": "/poem/郁達夫/亂離雜詩（十二首）﹝注一﹞/",
    "result": {"pageContext":{"poem":{"id":1997,"title":"亂離雜詩（十二首）﹝注一﹞","year":null,"author_name":"郁達夫","category":"郁達夫作品選","introduction":null,"content":"一\n又見名城作戰場，勢危累卵潰南疆。\n空梁王謝迷飛燕，海市樓臺咒夕陽。\n縱慾窮荒求玉杵，可能苦渴得瓊漿？\n石壕村與長生殿，一例釵分惹恨長。\n\n二\n望斷天南尺素書﹝注二﹞，巴城消息近何如？\n亂離魚雁雙藏影，道阻河梁再卜居。\n鎮日臨流懷祖逖，中宵舞劍學專諸。\n終期舸載夷光去，鬢影煙波共一廬。\n\n三\n夜雨江村草木欣，端居無事又思君。\n似聞島上烽煙急，只恐城門玉石焚。\n誓記釵環當日語，香餘繡被隔年薰。\n蓬山咫尺南溟路，哀樂都因一水分。\n\n四﹝注三﹞\n避地真同小隱居，江村景色畫難如。\n兩川明鏡蒸春夢，一棹煙波識老漁。\n今日豈知明日事，老年反讀少年書。\n閑來蠻語從新學，娵隅清池記鯉魚。\n\n五\n謠諑紛紜語迭新，南荒末劫事疑真。\n從知邗上終兒戲﹝注四﹞，坐使咸陽失要津。\n月正圓時傷破鏡，雨淋鈴夜憶歸秦。\n兼旬別似三秋隔，頻擲金錢卜遠人。\n\n六\n久客愁看燕子飛，呢喃語軟泄春機。\n明知世亂天難問，終覺離多會漸稀。\n簡札浮深殷羨使，淚痕斑駁謝莊衣。\n解憂縱有蘭陵酒，淺醉何由夢洛妃。\n\n七\n卻喜長空播玉音，靈犀一點此傳心。\n鳳凰浪跡成凡鳥，精衛臨淵是怨禽。\n滿地月明思故國，窮途裘敝感黃金。\n茫茫大難愁來日，剩把微情付苦吟。\n\n八\n猶記高樓訣別詞，叮嚀別後少相思。\n酒能損肺休多飲，事決臨機莫過遲。\n漫學東方耽戲謔，好呼南八是男兒。\n此情可待成追憶，愁絕蕭郎鬢漸絲。\n\n九\n多謝陳蕃掃榻迎，欲留無計又西征。\n偶攀紅豆來南國，為訪雲英上玉京。\n細雨蒲帆遊子淚，春風楊柳故園情。\n河山兩戒重光日，約取金門海上盟。\n\n十\n飄零琴劍下巴東，未必蓬山有路通。\n亂世桃源非樂土，炎荒草澤盡英雄。\n牽情兒女風前燭，草檄書生夢裡功。\n便欲揚帆從此去，長天渺渺一征鴻。\n\n十一\n千里馳驅自覺癡，苦無靈藥慰相思。\n歸來海角求凰日，卻似隆中抱膝時。\n一死何難仇未復，百身可贖我奚辭？\n會當立馬扶桑頂，掃穴犁庭再誓師。\n\n十二\n草木風聲勢未安，孤舟惶恐再經灘。\n地名末旦埋蹤易，楫指中流轉道難。\n天意似將頒大任，微軀何厭忍饑寒。\n長歌正氣重來讀，我比前賢路已寬。\n","published_info":"一九四二年春 蘇門答臘","poet_id":0,"comments":"注一：這組詩系胡愈之保存並帶回國的。一九四六年隨《郁達夫的流亡和失蹤》發表時胡愈之有按語如下：「按：一九四二年春間，達夫避難保東村，日成一詩以自遣。今存者僅十一首。右詩一至七首為懷遠憶舊之作。達夫有女友，于新加坡陷前，撤退至爪哇，任聯軍廣播電臺廣播員；達夫在保東村，隔二三日必赴附近市鎮，聽巴城廣播，故有‘卻喜長空播玉音’之句。第八、第九首留別保東居停主人陳君，陳為閩金門人。第十首成于彭鶴嶺，則以言志。 第十一首系去卜干峇魯途中口占，末旦為中途停舟處。達夫後居巴爺公務時，亦間有所作，作風復有不同，似意氣較豪放，惟已盡散佚，惜哉。」一九八六年又發現一首，按內容應編入這組雜詩作為第四首，原第四首改為第五首，餘類推。\n\n注二：「天南」又作「天涯」。\n\n注三：此詩新近發現，載一九六七年四月十一日新加坡《南洋文摘》四卷八期，據內容插入此處作為組詩第四首，原第四首改為第五首，以下各首順序類推。\n\n注四：「䢴上」又作「㶚上」。"}}},
    "staticQueryHashes": ["63159454"]}