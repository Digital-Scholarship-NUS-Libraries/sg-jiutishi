{
    "componentChunkName": "component---src-templates-poem-template-js",
    "path": "/poem/黃遵憲/番客篇/",
    "result": {"pageContext":{"poem":{"id":441,"title":"番客篇","year":null,"author_name":"黃遵憲","category":"黃遵憲詩選","introduction":null,"content":"山雞愛舞鏡，海燕貪棲梁。眾鳥各自飛，無處無鴛鴦。\n今日大富人，新賦新婚行。插門桃柳枝，葉葉何相當。\n垂紅結彩球，緋緋數尺長。上書大夫第，照耀門楣光。\n中庭壽星相，新笐供中央。隱囊班絲細，坐褥棋局方。\n兩旁螺鈿椅，有如兩翼張。丹楹綴錦聯，掩映蠣粉墻。\n某某再拜賀，其語多吉祥。中懸剝風板，動搖時低昂。\n遍地紅藤簟，潑眠先生涼。地隔襯蒐白，水紋鋪流黃。\n深深竹絲簾，內藏合歡床。局腳福壽字，點畫皆銀鑲。\n蚊幬掛碧綃，犀毗堆紅箱。旁室銅澡盆，滿儲七香湯。\n四壁垂流蘇，碎鏡隨風颺。華燈千百枝，遍繞曲曲廊。\n庭下眾樂人，西樂尤鏗鏘。高張梵字譜，指揮抑復揚。\n弇口銅洞簫，蘆哨吹如簧。此乃故鄉音，過耳音難忘。\n蕃樂細腰鼓，手拍聲鏜鏜。喇叭與篳篥，驟聽似無腔。\n諸樂雜沓作，引客來登堂。白人絜婦來，手攜花盈筐。\n鼻端撐眼鏡，碧眼深汪汪。裹頭波斯胡，貪飲如渴羌。\n蚩蚩巫來由，肉袒親牽羊。余皆閩粵人，到此均同鄉。\n嘻嘻婦女笑，入門道勝常。蕃身與漢身，均學時世妝。\n塗身百花露，影過壁亦香。洗面去丹粉，露足非白霜。\n當胸黃亞姑，作作騰光芒。沓沓靸履聲，偕來每雙雙。\n紅男並綠女，個個明月璫。單衫纏白疊，尖履拖紅幫。\n垂垂赤靈符，灩灩琲交璫。一冠攢百寶，論價難為償。\n簇新好裝束，爭來看新郎。頭上珊瑚頂，碎片將玉鑲。\n背後紅絲絳，交辮成文章。新製紺綾絓，衣補亦寶裝。\n平頭鵝頂靴，學步工趨蹌。今行親迎禮，吉日復辰良。\n前導青羅傘，後引絳節幢。駕車四騮馬，一色紫絲韁。\n薄紗宮燈樣，白晝照路旁。海笛和雲鑼，八鸞鳴瑲瑲。\n帕首立候人，白鷺遙相望。到門爆竹聲，群童喜欲狂。\n兩三戴花媼，捧出新嫁娘。舉手露約指，如棗真金鋼。\n一鈈五百萬，兩鈈千萬強。腰懸同心鏡，襯以紫荷囊。\n盤金作緄帶，旋繞九回腸。上下籠統衫，強分名衣裳。\n平生不著襪，今段破天荒。明珠編成履，千琲當絲纕。\n車輪曳踵行，蠻婢相扶將。丹書懸紅紙，麒麟與鳳凰。\n一雙龍紋燭，華焰光煌煌。第一拜天地，第二禮尊嫜。\n後復交互拜，于飛燕頡頏。其他學斂紝，事事容儀莊。\n拍手齊歡呼，相送入洞房。此時簫鼓聲，已聞歌鰷鱨。\n點心嚼月餅，飣座堆冰糖。啖蔗過蔗尾，剖瓜餘瓜襄。\n流連與波羅，爭以果為糧。赤足絡繹來，大盤蘆膻薌。\n穿花串魚鮓，薄紙批牛肪。今日良宴會，使我攢眉嚐。\n食物十八品，強半和椒薑。引手各搏飯，有粳有黃粱。\n蒲桃百瓶酒，破碎用斗量。呼么復喝六，拇戰聲瑯瑯。\n頗黎小海甌，舉白屢十觴。既醉又飽腹，出看戲舞場。\n影戲粉牽絲，幻人巧尋橦。藍衫調鮑老，玉瞳輝文康。\n蹋鞠肩背飛，迅若驚鳧翔。白打唱《回波》，引杖相擊撞。\n金吾今馳禁，賭錢亦無妨。初投升官圖，意取富貴昌。\n意錢十數人，相聚捉迷藏。到手十貫索，岡利各籌防。\n名為葉子戲，均為錢神忙。醉呼解酲酒，渴取冰齒漿。\n飲酪揀灌頂，烹茶試頭綱。吹煙出煙葉，消食分檳榔。\n舊藏淡巴菇，其味如詹唐。傾壺挑鼻煙，來自大西洋。\n一燈阿芙蓉，吹氣何芬芳。分光然石油，次第輝銀釭。\n入夜有火戲，語客留徜徉。行坐紛聚散，笑談呼汝卬。\n中一蒜髮叟，就我深淺商。指問座上客，腳色能具詳。\n上頭衣白人，漁海業打槳。大風吹南來，布帆幸無恙。\n初操牛頭船，旁岸走近港。今有數十輪，大海恣來往。\n銀多恐飛去，龍圜束萬鏹。多年甲必丹，早推蠻夷長。\n左邊黑色兒，乃翁久開礦。寶山空手回，失得不足償。\n忽然見斗錫，真乃無盡藏。有如窮秀才，得意掛金榜。\n沈沈積青曾，未知若干丈。百萬一紫標，多少聚錢缿。\n曷鼻土色人，此乃吾鄉黨。南方宜草木，所種盡沃壤。\n椰子樹千行，丁香花四放。豆蔻與胡椒，歲歲收豐穰。\n一畝值十鍾，往往過所望。擔糞縱餘臭，馬牛用谷量。\n利市得三倍，何異承天貺。右坐團團面，實具富者相。\n初來錐也無，此地甫草創。海旁占一席，露處闢榛莽。\n蜃氣噓樓臺，漸次鏟疊嶂。黃金準土價，今竟成閭巷。\n有如千戶侯，列地稱霸王。善知服食方，百味作供養。\n聞有小妻三，輪流搔背癢。長頸獼猴面，此物信巨駔。\n自從縛馬足，到處設魚網。夥頤典衣庫，值十不一當。\n一飲生訟獄，誰敢傾家釀？搜索遍筐篋，推敲到盆盎。\n自煎罌粟膏，載土從芒碭。雞洎竊更鶩，顛倒多奇想。\n龍斷兼贗鼎，巧奪等劫掠。積錢千百萬，適足供送葬。\n君看末座客，揮扇氣抗爽。此人巧心計，自負如葛亮。\n千里封鮓羹，絕域通枸醬。積著與均輸，洞悉萬物狀。\n錦繡離雲爵，妙能揣時尚。長袖善新舞，胡盧棄舊樣。\n千帆復萬箱，百貨來交廣。遂與西域賈，逐利爭衰旺。\n即今論家資，問富過中上。凡我化外人，從來奉正朔。\n披衣襟在胸，剃發辮垂索。是皆滿洲裝，何曾蠻服著。\n初生設湯餅，及死備棺槨。祀神燭四照，宴賓酒三酌。\n凡百喪祭禮，高曾傳矩彟。風水講龍砂，卦蔔用龜灼。\n相法學《麻衣》，推命本《硌碌》。禮俗概從同，口述僅大略。\n千金中人產，咸欲得封爵。今年燕晉饑，捐輸頗踴躍。\n溯從華海來，大抵出閩駱。當我鼻祖初，無異五丁鑿。\n傳世五六葉，略如華覆萼。富貴歸故鄉，比騎揚州鶴。\n豈不念家山，無奈鄉人薄。一聞番客歸，探囊直啟錀。\n西鄰方責言，東市又相斮。親戚恣欺淩，鬼神助咀嚼。\n曾有和蘭客，攜歸百囊橐。眈眈虎視者，伸手不能攫。\n誣以通番罪，公然論首惡。國初海禁嚴，立意比驅鱷。\n借端累無辜，此事實大錯。事隔百餘年，聞之尚駭愕。\n誰肯跨海歸，走就烹人鑊？言者袂掩面，淚點已雨落。\n滿堂雜悲歡，環聽咸唯諾。到此氣慘傷，笳鼓歇不作。\n橐橐拍板聲，猶如痛呼謈。道咸通商來，雖有分明約。\n流轉四方人，何曾一字著。堂堂天朝語，祇以供戲謔。\n譬彼猶太人，無國足安托？鼯鼠苦無能，橐駝苦無角。\n同族敢異心，頗奈國勢弱。雖則有室家，一家付飄泊。\n倉頡鳥獸跡，竟似畏海若。一丁亦不識，況復操筆削。\n若論祛盧字，此方實莊嶽。能通左行文，千人僅一鶚。\n此外回回經，等諸古渾噩。不如無目人，引手善捫摸。\n西人習南音，有譜比合樂。孩童亦能識，識則誇學博。\n識字亦安用，蕃漢兩棄卻。愚公傳子孫，癡絕誰能藥？\n近來出洋眾，更如水赴壑。南洋數十島，到處便插腳。\n他人殖民地，日見版圖廓。華民三百萬，反為叢驅雀。\n螟蛉不撫子，犬羊且無鞟。此聞歐澳美，日將黃種虐。\n向來寄生民，註籍今各各。周官說保富，番地應設學。\n誰能招島民，回來就城郭？群攜妻子歸，共唱太平樂。\n","published_info":null,"poet_id":0,"comments":null}}},
    "staticQueryHashes": ["63159454"]}