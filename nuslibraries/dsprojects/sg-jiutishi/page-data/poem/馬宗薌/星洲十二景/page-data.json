{
    "componentChunkName": "component---src-templates-poem-template-js",
    "path": "/poem/馬宗薌/星洲十二景/",
    "result": {"pageContext":{"poem":{"id":710,"title":"星洲十二景","year":null,"author_name":"馬宗薌","category":"新聲詩社早期作品選","introduction":null,"content":"一、晴空飛隼（電纜車）\n電機開動紆徐走，來往不愁雨共風。\n足踏浮雲輕渡海；臂攀鋼纜漫侵空。\n溫存踱步飄繩下；愼重停車入站中。\n遊客過江稱便利，全憑飛隼建奇功。\n\n二、葩山望海（花葩山）\n登高遠望最歡愉，白晝深宵景物殊。\n掠影淸江飛一雁；低翔碧海落雙鳧。\n絲絲爝火明而晦；點點風帆有若無。\n萬種奇觀收眼底，惹人詩興捋吟鬚。\n\n三、碧浪淘沙（聖淘沙）\n獅城寶島聖淘沙，佈置堂皇足自誇。\n海運早能通汽艇；空行今可駕飛車。\n滄江景秀堪臨畫；綠野香淸合賞花。\n不必蓬萊長作客，珊瑚玉館勝仙家。\n\n四、螺塔臨風（裕廊山頂酒店）\n巍巍峭壁接蒼穹，拾級徐登路可通。\n螺塔橫空堪望遠；酒樓面海喜臨風。\n莫云孤島珍奇少；最是獅城景物豐。\n直上高巔凌絕頂，幾疑身在白雲中。\n\n五、游鱗煥彩（星和園）\n祗因天氣最柔和，此日園中客獨多。\n忽見湖邊浮麗影；爭趨岸畔賞淸波。\n靑萍美餌迷金鯉；水色山光映綠荷。\n來去自如無障礙，游魚上下任婆娑。\n\n六、天羅禽國（飛禽公園）\n乘興園遊樂不禁，此中羅列盡珍禽。\n門前鸚鵡迎騷客；樹上黃鸝報好音。\n出沒淸池鳧戱水；盤旋古木鶴棲林。\n紛繁鳥類多難記，腦海模糊直到今。\n\n七、飛塔流丹（裕華園）\n浮圖七級峙園中，肅穆莊嚴氣象雄。\n頂接靑雲連赤日；窗通南北並西東。\n白天遊客翩翩至；黑夜燈光閃閃紅。\n傑構穿空如矢立，孤高直欲貫長虹。\n\n八、原野獸牢（動物園）\n多元種類雜中西，大小高低不等齊。\n鐵檻橫加拑猛虎；平原直貫走靈犀。\n戱將笻節擲牛角；忽聽鈴聲疑馬蹄。\n日暮遊人都散盡，歸來獨自覓芳蹊。\n\n九、四時春色（植物園）\n風光旖旎久知名，佳景保存少變更。\n古樹盤根垂綠蔭；仙禽弄舌唱新聲。\n東籬秋菊寧無種；南國胡姬最有情。\n春色滿園呈異彩，百花齊放盡繁榮。\n\n十、半夜濤聲（東海岸公園）\n老邁依然意氣豪，閒遊每喜詣東皋。\n澤通大海流雖淺；時遇新潮水漸高。\n祗見日間翻白浪；安知夜半滾洪濤。\n一聲長嘯心怦動，疑是於菟作怒號。\n\n十一、漁歌唱晚（海島）\n未嘗幻想入非非，興至划舟覓釣磯。\n蓬島淸遊差愜意；漁歌漫唱早忘機。\n窮探碧海尋幽勝；靜對靑山賞翠微。\n網得魚兒心最樂，夕陽西下始旋歸。\n\n十二、屋陣朝曦（組屋）\n玉宇瓊樓櫛比連，國民居處似神仙。\n白雲出岫天方曉；殘月墜空日已圓。\n細聽黃鶯吟好調；遙看綠野繞村煙。\n五星旗映紅輪影，老少歡呼喜萬千。","published_info":"《新加坡新聲詩社百期社課選輯》","poet_id":0,"comments":null}}},
    "staticQueryHashes": ["63159454"]}