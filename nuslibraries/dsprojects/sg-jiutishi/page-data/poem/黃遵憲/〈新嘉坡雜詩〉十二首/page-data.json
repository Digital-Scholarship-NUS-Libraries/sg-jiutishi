{
    "componentChunkName": "component---src-templates-poem-template-js",
    "path": "/poem/黃遵憲/〈新嘉坡雜詩〉十二首/",
    "result": {"pageContext":{"poem":{"id":442,"title":"〈新嘉坡雜詩〉十二首","year":null,"author_name":"黃遵憲","category":"黃遵憲詩選","introduction":"","content":"其一\n天到珠崖盡，波濤勢欲奔。\n地猶中國海，人喚九邊門。\n南北天難限，東西帝並尊。\n萬山排戟險，嗟爾故雄藩。\n\n其二\n本為南道主，翻拜小諸侯。\n巧奪盟牛耳，橫行看馬頭。\n黑甜奴善睡，黃教佛能柔。\n遂刬芒芒跡，難分禹畫州。\n\n其三\n花離不成國，黔首尚遺黎。\n家蓄獠奴段，官尊鴨姓奚。\n神差來卻要，天號改撐犁。\n益地圖王母，諸蠻盡向西。\n\n其四\n王屋沈沈者，群官劍佩磨。\n開衙尊鳥了，檢曆籍婁羅。\n巢幕紅鷹集，街彈白鷺多。\n獨無關吏暴，來去莫誰何。\n\n其五\n裸國原狼種，初生賴豕噓。\n咤咤通鳥語，裊裊學蟲書。\n吉貝張官傘，千蘭當佛廬。\n人奴甘十等，只願飽朱儒。\n\n其六\n紂絕陰天所，黎鞬善眩人。\n偶題木居士，便拜竹王神。\n飛蠱民頭落，迎貓鬼眼瞋。\n一經簪筆問，語怪總非真。\n\n其七\n化外成都會，遷流或百年。\n土音嘵鴂舌，火色雜鳶肩。\n馬糞猶餘臭，牛醫亦值錢。\n奴星翻上座，舐鼎半成仙。\n\n其八\n不著紅蕖襪，先誇白足霜。\n平頭拖寶靸，約指眩金鋼。\n一扣能千萬，單衫但裲襠。\n未須醫帶下，藥在女兒箱。\n\n其九\n絕好留連地，留連味細嘗。\n側生饒荔子，偕老祝檳榔。\n紅熟桃花飯，黃封椰酒漿。\n都縵都典盡，三日口留香。\n\n其十\n舍影搖紅豆，牆陰覆綠蕉。\n問山名漆樹，計斛蓄胡椒。\n黃熟尋香木，青曾探錫苗。\n豪農衣短後，遍野築團焦。\n\n其十一\n會飲黃龍去，馱經白馬來。\n國旗颺萬舶，海市幻重臺。\n寶藏諸天集，關門四扇開。\n紅髯定何物，驕子復雄才。\n\n其十二\n遠拓東西極，論功紀十全。\n如何伸足地，不到盡頭天？\n寶蓋縫花網，金函護葉箋。\n當時圖職貢，重檢帝堯篇。\n\n","published_info":null,"poet_id":0,"comments":null}}},
    "staticQueryHashes": ["63159454"]}