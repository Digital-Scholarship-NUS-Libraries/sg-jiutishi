{
    "componentChunkName": "component---src-templates-poem-template-js",
    "path": "/poem/黃遵憲/養疴雜詩/",
    "result": {"pageContext":{"poem":{"id":443,"title":"養疴雜詩","year":null,"author_name":"黃遵憲","category":"黃遵憲詩選","introduction":"病瘧經年，醫生勸以出游，遂往檳榔嶼、麻六甲、北蜡等處，假居華人山莊。所見多奇景，隨意成吟，亦未錄草。病起追憶之，尚得十數首。","content":"其一\n萬山山頂樹參天，樹杪遙飛百道泉。\n誰信源頭最高處，我方跂脚枕書眠。\n\n其二\n月黑風高樹影沈，鳥噤蟲息夜愔愔。\n柴門似有誰搖撼，曉起縱橫虎跡深。\n\n其三\n樹密山重深復深，穿雲渡水偶行吟。\n欲尋歸路無牛矢，轉向無人跡處尋。\n\n其四\n高高山月一輪秋，夜半椰陰滿畫樓。\n分付馴猿攀摘去，渴茶渴酒正枯喉。\n\n其五\n鈞天一醉夢模糊，喔喔雞鳴病漸蘇。\n南斗起看翻在北，不知仍是注生無？\n\n其六\n老妻日據灶觚聽，鄰有神符治病靈。\n佛祖不如天使貴，勸余多誦可蘭經。\n\n其七\n波光淡白月黃昏，何物㜑娑石上蹲？\n欲廢平生無鬼論，回頭卻是黑昆侖。\n\n其八\n處褌殘虱掃除清，繞鬢飛蚊不一鳴。\n高枕胸中了無事，如何不睡又天明？\n\n其九\n桃花紅雜柳花飛，水軟波柔碧四圍。\n五尺短繩孤棹艇，小兒歡曳鱷魚歸。\n\n其十\n一溪春水瀰漲濔濔，閑曳煙蓑理鈎絲。\n欲覓石頭無坐處，卻隨野鷺立多時。\n\n其十一\n竹外斜陽半滅明，捲簾欹枕看新晴。\n雨塵飄漾香煙袅，中有蛛絲屋角橫。\n\n其十二\n單衣白袷帳烏紗，寒暖時時十度差。\n冬亦非冬夏非夏，案頭常供四時花。\n\n其十三\n頹牆殘月竹冥冥，閃閃微燈三兩星。\n絳帕白衣偏袒舞，時聞巷犬吠流螢。\n\n其十四\n鐙紅月白可憐宵，羯鼓如雷記里遙。\n異種名花新合樂，知誰金屋别藏嬌。\n\n\n其十五\n千形萬態樹扶疏，欲喚無名口又茹。\n重譯補箋新草木，馬留名字蟹行書。\n\n其十六\n一聲長嘯海天空，聲浪沈沈入海中。\n又挾餘聲上天去，天邊嘐唳一歸鴻。\n\n其十七\n蕩蕩青天一紙鋪，團團紅日半輪孤。\n波搖海綠雲翻墨，誰寫須臾萬變圖？","published_info":null,"poet_id":0,"comments":null}}},
    "staticQueryHashes": ["63159454"]}