{
    "componentChunkName": "component---src-templates-poem-template-js",
    "path": "/poem/梁建才/星洲十二景/",
    "result": {"pageContext":{"poem":{"id":723,"title":"星洲十二景","year":null,"author_name":"梁建才","category":"新聲詩社早期作品選","introduction":null,"content":"一、晴空飛隼（電纜車）\n碧嵐浮嶠望崔巍，鐵轎凌空一隼飛。\n緣纜滑行憑電力；御風遙渡破雲圍。\n無輪不翼車偏巧；越海超山路未違。\n俯仰乾坤隨意騁，披霞挹靄逐晴暉。\n\n二、碧浪淘沙（聖淘沙）\n聖淘沙畔浪淘沙，一片灘聲鬧水涯。\n傍岸月亭通曲徑；聳天蜃塔接飛霞。\n鮫人室裡潛鱗起；蠟像館中降寇嗟。\n電眼猶饒新氣象，攝傳聲影入京華。\n\n三、游鱗煥彩（星和園）\n星和園苑鯉塘秋，臨睡觀魚舒倦眸。\n爭餌翻波紛煥彩；吐珠噓氣漫昻頭。\n處優未解風濤險；守護何嘗網罟憂。\n豐飼只應供玩賞，分明不是饌烹儔。\n\n四、飛塔流丹（裕華園）\n裕華園裡柳陰陰，漢苑渾疑縮地臨。\n高塔流丹紅日近；長橋照影碧波深。\n晴簷一角飛鴉噪；絕頂孤尖去雁沉。\n牽夢神州煙九點，却教旅客動歸心。\n\n五、四時春色（植物園）\n南洲一幅畫圖眞，百卉園池景色新。\n映日胡姬飛彩蝶；凌波菡萏擬湘神。\n煙晴鳥語爭迎客；露重花香欲醉人。\n此地長垂靑帝眼，嬌紅嫩綠四時春。\n\n六、半夜濤聲（東海岸公園）\n十里芳堤海苑東，樓臺燈火照寒空。\n星河搖影千家夢；波浪飛聲徹夜風。\n挾雨奔雷馳萬馬；掀天揭地憾孤衷。\n宵深不盡滄溟意，欲起鯤鵬浩汗中。\n\n七、葩山望海（花葩山）\n花葩山上十分秋，雨後登臨豁遠眸。\n舸艦穿梭通海運；波濤翻滾似江流。\n風光旖旎嗟行役；帆影依稀發旅愁。\n身世飄零增感慨，天涯何事又淹留。\n\n八、盤閣臨風（裕廊山頂酒店）\n崇閣盤台聳古丘，登高覽眺白雲悠。\n西連林樹藏禽囿；南接沙洲幻蜃樓。\n倚檻嘯歌忘駭俗；臨風把盞足銷憂。\n天涯難得逢吟醉，欲盡餘情更小留。\n\n九、天羅禽國（飛禽園）\n嶺谷圍成衆鳥窠，珍禽寰宇恣搜羅。\n鵬鵰善搏樊籠緊；鸚鵡能言粒食多。\n孔雀開屏驕錦雉；野鳧游渚伍天鵝。\n故林惆悵難重覓，鶴縱淸高可奈何。\n\n十、原野獸牢（動物園）\n徜徉百獸臥山坡，牢圉權當安樂窩。\n象可摧林嫌草短；猱緣攀樹媚人多。\n眈眈困虎猶思獵；兀兀野豬欲渡河。\n馴伏尚難移本性，一朝狂怒又如何。\n\n十一、漁歌唱晚（海島）\n水村深處野人扉，落日沙頭白鷺飛。\n萬頃煙波橫釣艇；數聲欸乃入蘆磯。\n得魚漫唱漁家傲；收網迴橈夕照微。\n席地幕天無掛礙，滄洲高臥早忘機。\n\n十二、屋陣朝曦（組屋）\n鳥啼煙樹報淸晨，萬戶朝曦普照勻。\n熙攘喧豗成閙市；毗連守望有芳鄰。\n瓊樓自古居豪富；廣厦於今庇子民。\n風貌高瞻饒氣象，寰瀛旅客恣遊臻。\n","published_info":"《新加坡新聲詩社百期社課選輯》","poet_id":0,"comments":null}}},
    "staticQueryHashes": ["63159454"]}