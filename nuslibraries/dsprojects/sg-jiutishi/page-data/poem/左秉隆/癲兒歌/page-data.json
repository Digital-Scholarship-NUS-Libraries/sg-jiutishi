{
    "componentChunkName": "component---src-templates-poem-template-js",
    "path": "/poem/左秉隆/癲兒歌/",
    "result": {"pageContext":{"poem":{"id":500,"title":"癲兒歌","year":null,"author_name":"左秉隆","category":"左秉隆詩選","introduction":null,"content":"天既生汝身，胡又奪汝神。\n天既奪汝神，胡仍留汝身。\n人而無神生何用，譬舟無柁車無輪。\n受者有苦不自知，見者猶傷況其親。\n汝生之初性原敏，頗好紙筆耽為文。\n年方十三逢歲考，一試采得泮宮芹。\n共道汝是人中龍，指顧直上青天雲。\n而汝謂不合時用，去學方言廣見聞。\n羊城學罷又京師，獨抱大志誰汝知。\n京師猶嫌不稱意，欲赴牛津（英大學名）過泰西。\n汝年尚少氣吞海，恐阻汝行生汝悲。\n隻身挺然自茲去，破浪乘風萬里馳。\n牛津同學多勁敵，汝則恨不飛占最高枝。\n豈意好勝心過猛，腦筋一壞病難支。\n歸舟過我息力島，是我甲子重花時（六十閏壽）。\n我見汝病我亦病，何心更把葡萄巵。\n溫語相慰勸汝返，望汝家去尚能醫。\n汝曰兒去將終隱，數行淚下沾裳衣。\n汝歸依母心鬱鬱，有時怒發驚群兒。\n計不獲已遂析居，家貧膏火費躊躇。\n及我歸來貧逾甚，仍挈汝歸住一廬。\n時見汝以首觸牆，穢塗滿面口還嘗。\n晝夜呼號如見鬼，我心匪石能無傷。\n嗟汝何時罪方滿，嗟我何辜罹此殃。\n況今天日慘無光，我欲問天天茫茫。\n不如我與汝同死，早離苦海歸上蒼。\n舉凡塵世憂患兩相忘。","published_info":"左秉隆《勤勉堂詩鈔》","poet_id":0,"comments":null}}},
    "staticQueryHashes": ["63159454"]}