{
    "componentChunkName": "component---src-templates-poem-template-js",
    "path": "/poem/張濟川/星洲十二景/",
    "result": {"pageContext":{"poem":{"id":711,"title":"星洲十二景","year":null,"author_name":"張濟川","category":"新聲詩社早期作品選","introduction":null,"content":"一、晴空飛隼（電纜車）\n振翮俯看千樹碧，浮光倒映數峰靑。\n雲橫南島輕侵袖；春上翠微綠透櫺。\n六合有塵眞擾攘；兩山對舞共伶俜。\n飛星暗渡今何夕，浩浩滄波盪八溟。\n\n二、碧浪淘沙（聖淘沙）\n海闊天空沙嶼浮，微風烈日未成秋。\n非魚非我誰憂樂；是蝶是莊任去留。\n代有英雄淘不盡；世存大慾閙難休。\n名繮利鎖囂喧裡，且向方壺快一遊。\n\n三、游鱗煥彩（星和園）\n星和曙色碧凝澄，嫩綠嬌紅弱不勝。\n斜立小橋招錦鯉；閒尋幽徑倚靑籐。\n來居至境魚知樂；坐悟機心客未能。\n泉石潺湲淸澈底，繽紛五彩瑞雲興。\n\n四、飛塔流丹（裕華園）\n岧嶢聳拔矗丘巒，修竹茂林水榭寒。\n石照南山疑虎臥；經傳靈沼果龍蟠。\n不容蔓草礙芳躅；亦見雕甍樹壯觀。\n況有滋蘭香九畹，朝霞旭日共流丹。\n\n五、四時春色（植物園）\n愁無好句描春意，難向當爐買濁醪。\n大地淸幽共俯仰；四時美景孰低高。\n風花已學新歌舞；蜂蝶猶追舊李桃。\n最是胡姬稱國色，柳眉杏眼醉葡萄。\n\n六、半夜濤聲（東海岸公園）\n沁人涼月岸聲侵，燈火樓台夜氣深。\n六合波翻疑虎嘯；五洲鼎沸豈龍吟。\n灘頭激搏千軍勇；海上奔騰萬馬瘖。\n若是微風輕拂拭，却聞天籟動淸音。\n\n七、葩山望海（花葩山）\n獨立蒼茫自詠詩，春歸物外去遲遲。\n水中明月空成色；山上危途險化夷。\n淸坐况能除俗氣；低徊合可作沉思。\n登臨已足窮千里，一快風前共此時。\n\n八、盤台臨風（裕廊山頂酒店）\n盤旋曲繚上層台，煙霧迷濛閉復開。\n山雨欲來天咫尺；秋風未起雁先回。\n謝公折齒應同趣；楚客披襟亦快哉。\n淸景四時吟不盡，陶然共醉菊花杯。（借句）\n\n九、天羅禽國（飛禽公園）\n雙雙迎日舞文禽，霑露調音隴畔尋。\n翡翠穿花惟六翮；杜鵑啼月動歸心。\n孤翔振玉澄天宇；百囀驚春遶上林。\n一自網羅張北嶽，虹橋飛瀑竹叢深。\n\n十、原野獸牢（動物園）\n牢籠群獸在郊岡，虎豹斂威獅子藏。\n呦呦鹿鳴猶食野；蕭蕭馬廐難騰驤。\n緣高攀附冠還沐；藏竹遁林黠且猖。\n世態却憐欺弱肉，爲論天演自憂傷。\n\n十一、漁歌唱晚（海島）\n扁舟一葉泛滄波，百戰鯨鰲意若何。\n海上十洲空有說；壺中三島可曾過。\n落霞淺渚淸歌起；秋水長天野興多。\n數點魚燈明滅處，岸聲激盪且相和。\n\n十二、屋陣朝曦（組屋）\n徙海移山不復疑，滄桑三易未爲奇。\n陳登臥起訝難及；楊億重來應自嗤。\n從古瓊樓非衆有，於今組屋與民宜。\n庶黎百萬皆歡忭，燦爛獅城日出時。\n","published_info":"《新加坡新聲詩社百期社課選輯》","poet_id":0,"comments":null}}},
    "staticQueryHashes": ["63159454"]}