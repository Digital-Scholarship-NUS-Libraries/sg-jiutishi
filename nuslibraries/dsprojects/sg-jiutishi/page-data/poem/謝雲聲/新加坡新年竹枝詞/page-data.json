{
    "componentChunkName": "component---src-templates-poem-template-js",
    "path": "/poem/謝雲聲/新加坡新年竹枝詞/",
    "result": {"pageContext":{"poem":{"id":768,"title":"新加坡新年竹枝詞","year":null,"author_name":"謝雲聲","category":"南洋風土","introduction":null,"content":"（一）\n一年一度又新年，星島猶如中土然。\n國幟高張商店閉，遨遊世界作閒仙。\n\n註：元旦日，各界休業，呼儔嘯侶，爭向各世界遊藝場遊玩。\n\n（二）\n改行卡片廢紅單，一套白衣倍可觀。\n滿面春風逢道喜，呼盧喝雉特從寬。\n\n註：過去賀年均用大紅片單，近已改行卡片。元旦日，家庭或商店僱員無事可爲，任其賭博不禁。\n\n（三）\n爆竹連天規例放，勿蘭池酒遇賓開。\n交如君子情偏淡，汽水又來請飲催。\n\n註：當地政府規定燃放爆竹時間，違者處罰。家庭、商店過新年，案頭常羅列色酒、汽水，遇有來拜年者，須開酒水請之。\n\n（四）\n車龍馬水路生毛，駕駛三輪價唱高。\n偶到光華重慶院，門前購票叫聲嘈。\n\n（五）\n爭奇各報出年刊，恭賀新禧盡報端。\n一向街頭尋飯喫，欲從何處解飢餐。\n\n註：一般無家庭、在外購食者，值元旦日無處買賣，甚感覓食之難。\n\n（六）\n兒童最喜過新年，贏得紅包無數錢。\n芭裡古風猶未減，門楣高貼紙紅聯。\n\n（七）\n年果應酬相餽忙，魚蝦蔬菜貴尋常。\n歐人食品最需要，宰殺火鷄示吉祥。\n\n註：歐人過年須吃火鷄肉，以為最華貴及象徵吉祥之食品。\n\n（八）\n婚嫁都尋元旦宜，良辰佳節慰相思。\n不堪追想將淪日，警報頻催心胆危。\n\n註：兒女結婚均喜取元旦爲吉祥日期。前年新加坡將淪陷日寇時，正值除夕及元旦之際，砲火漫天，敵機頻炸，生命如絲，慘不可言，囘思往事，心胆俱醉。","published_info":"謝雲聲《海外集》","poet_id":0,"comments":null}}},
    "staticQueryHashes": ["63159454"]}