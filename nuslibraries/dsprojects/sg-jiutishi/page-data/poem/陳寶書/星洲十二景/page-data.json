{
    "componentChunkName": "component---src-templates-poem-template-js",
    "path": "/poem/陳寶書/星洲十二景/",
    "result": {"pageContext":{"poem":{"id":709,"title":"星洲十二景","year":null,"author_name":"陳寶書","category":"新聲詩社早期作品選","introduction":null,"content":"一、晴空飛隼（電纜車）\n鐵纜牽攜電力雄，居然列子御長風。\n高翔遠擧馳飛隼；俯視輕移騁碧空。\n避日恍如藏轎裡；排雲渾似踞箱中。\n超山越海若平地，信是昌明科學功。\n\n二、碧浪淘沙（聖淘沙）\n晴烟麗日聖淘沙，螺塔冲霄映綺霞。\n玉樹珊瑚紛異彩；小園香徑燦奇花。\n蠟人館裡呈降表；藝術宮中展物華。\n細瀑垂珠似簾幕，潺潺流水畫圖誇。\n\n三、游鱗煥彩（星和園）\n星和園裡避囂塵，水石淸明草樹新。\n橋上觀魚濠上樂；湖中游鯉鏡中春。\n昻頭吐沫珍珠眼；掉尾銜萍琥珀鱗。\n自在浮沉離網罟，龍門待躍葆全眞。\n\n四、飛塔流丹（裕華園）\n尋幽訪勝裕華園，石舫池臺曉日溫。\n一塔流霞丹入閣；三亭近水綠侵門。\n襲人香氣荷花院；醉客芳醪竹葉軒。\n盡興遊觀神不倦，歸途夕照滿江村。\n\n五、四時春色（植物園）\n老樹杈枒嫩草漫，南洲植物此遊觀。\n蒼松謖謖颺淸影；翠竹漪漪倚暮寒。\n圃絢胡姬推國色；池開菡萏豎花冠。\n滿園香氣春常在，萬紫千紅雨露漙。\n\n六、半夜濤聲（東海岸公園）\n燈火樓臺近海明，波濤沆瀣鬧灘聲。\n黑雲飛雨黿鼉吼；萬馬千軍金鼓鳴。\n入耳轟轟敲夜幕；凝眸滾滾罷宵征。\n浮天捲地滄溟裡，欲把吳鈎剸巨鯨。\n\n七、葩山望海（花葩山）\n遠上花葩嶺路悠，憑欄眺望便淹留。\n萬家燈火金蛇閃；千里烟波碧浪流。\n去去輪船懷故國；茫茫身世滯南洲。\n淸風拂面還吹袂，來滌胸中一段愁。\n\n八、盤台臨風（裕廊山頂酒店）\n盤台路勢自陂陀，與客相攜上曲阿。\n遠嶼迷濛疑豹隱；閒雲渺邈積山多。\n臨風覽眺頻傾酒；倚檻沉吟合嘯歌。\n莫負游情應一醉，堆筵美饌試沙堝。\n\n九、天羅禽國（飛禽公園）\n闤園跳躍儘珍禽，繞樹高鳴弄好音。\n戲水天鵝舒白羽；鈎枝鸚鵡展靑衿。\n鶴雖多俸乾坤小；鷹縱能攢壁壘深。\n衆鳥飛飛尋出路，空教費盡搏霄心。\n（劉禹錫詩：綠玉嘴攢鷄腦破，元金爪擘兔心開）\n\n十、原野獸牢（動物園）\n十里坪場百獸圍，獅熊鹿象臥朝暉。\n飛馳嶺海情難遣；叱咤風雲願竟違。\n羈圉雄騅猶想騁；囚牢猛虎已無威。\n亦如人犯遭幽禁，歲月悠悠任瘦肥。\n\n十一、漁歌唱晚（海島）\n岑樓縱目數征鴻，遠望漁舟逐晚風。\n帆影依依隨碧浪；歌聲嫋嫋破晴空。\n得魚收網催歸檝；沽酒到家學醉翁。\n遺世忘機堪自樂，人生何必計窮通。\n\n十二、屋陣朝曦（組屋）\n幢幢組屋峙郊丘，曉日東昇萬象幽。\n小阜花明烟乍歛；方塘水滿雨初收。\n千間廣厦庇寒士；一扇仁風詡壯猷。\n民樂政通邦郅治，四方賓至恣遨遊。","published_info":"《新加坡新聲詩社百期社課選輯》","poet_id":0,"comments":null}}},
    "staticQueryHashes": ["63159454"]}