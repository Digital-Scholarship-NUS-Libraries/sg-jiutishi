{
    "componentChunkName": "component---src-templates-poem-template-js",
    "path": "/poem/謝雲聲/胡姬花雜詠/",
    "result": {"pageContext":{"poem":{"id":785,"title":"胡姬花雜詠","year":null,"author_name":"謝雲聲","category":"南洋風土","introduction":"胡姬，一名爲烏桔蘭，爲熱帶名花，又爲本邦國花之一，惜題詠者無多。茲承各友人見索有關於胡姬詩詞者，爰抒管見，聊寫數章以報，亦以寵名花之不虛傳耶。","content":"花移異地更嬌姿，旦夕餐風祗自知。\n萬紫千紅齊下拜，芳名無負錫胡姬。\n（本邦胡姬花相傳由檀香山、澳洲等處移植者居多。）\n\n卿住天南第一家，色嬌自抱不虛誇。\n春光縱去無須惜，已入丹靑映碧紗。\n（南洋畫家如施香沱先生、吳在炎先生、林淑瓊女士、胡逸仙女士均採胡姬入畫，妙筆傳神。）\n\n高培低植擇陽光，處處春陰護海棠。\n到此別開新世境，萬花如海一身藏。\n\n國花錫譽費評量，艷絕人間色相忘。\n自有幽嫺標骨格，嗤他富貴敢稱王。\n\n搜磚覓炭築花臺，魚水晨昏灌溉培。\n坐擁群花不知福，祗期相對飲多杯。\n\n一角庭隅宴坐淸，相看不厭若爲情。\n歲昭準備供裝點，欲乞東皇力速成。\n\n爲花請命竟成癡，無奈寒暄不合時。\n倘得移根歸北苑，倍添花事許多詩。\n\n妙手培苗信有之，陰晴雨露滲相宜。\n惜花情思時時在，未改童心夜睡遲。\n\n勿作趨炎附勢看，花開長歲不辭殫。\n成蹊桃李何能擬，檀島時時競晉冠。\n\n空階獨愛賞孤枝，身世飄零幾個知。\n縱有黃金能築屋，阿嬌不貯貯胡姬。\n\n玉瓊朶朶鬥妍姿，陳濟賢開冠一時。\n賴有藝場循例展，一年一度看胡姬。\n（陳濟賢為胡姬之最佳種者，開花常經七八個月始謝。本邦快樂世界每年擧行一次花展。）\n\n顧影堪憐色可餐，好花應與衆人看。\n洛陽花市今如舊，怎及時園烏桔蘭。（時園為陳佳景先生別墅，植胡姬數百種，日日有花可賞，奼紫嫣紅，爭妍鬥艷，吾輩常以秋翁稱之。）\n\n汚泥羞溷己矜持，夭嬌不群獨擅時。\n漫説千金身價重，群芳誰復比幽姿。\n\n金鈴十萬徒呵護，獸骨炭餘足養顏。\n任是東風吹着力，自開自落不相關。\n\n萬花低首一枝開，節候何勞羯鼓催。\n說到夏威夷別出，護花人忒費心裁。\n\n一枝穠艷態安閒，歲月遲君不覺艱。\n花放染成金世界，賞心何必在家山。\n\n形似蔗身未必眞，持杯相對話來因。\n天南不少胡姬地，可有惜花早起人。\n\n陳齊賢種又翻新，紅紫牆東別出神。\n願與名花長契守，管他世上有兵塵。","published_info":"謝雲聲《海外集》","poet_id":0,"comments":null}}},
    "staticQueryHashes": ["63159454"]}