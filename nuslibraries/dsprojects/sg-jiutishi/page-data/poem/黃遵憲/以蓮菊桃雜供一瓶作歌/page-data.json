{
    "componentChunkName": "component---src-templates-poem-template-js",
    "path": "/poem/黃遵憲/以蓮菊桃雜供一瓶作歌/",
    "result": {"pageContext":{"poem":{"id":440,"title":"以蓮菊桃雜供一瓶作歌","year":null,"author_name":"黃遵憲","category":"黃遵憲詩選","introduction":null,"content":"南斗在北海西流，春非我春秋非秋。\n人言今日是新歲，百花爛熳堆案頭。\n主人三載蠻夷長，足遍五洲多異想。\n且將本領管群花，一瓶海水同供養。\n蓮花衣白菊花黃，夭桃側侍添紅妝。\n雙花並頭一在手，葉葉相對花相當。\n濃如栴檀和眾香，燦如雲錦粉五色。\n華如寶衣陳七市，美如瓊漿合天食。\n如競笳鼓調箏琶，蕃漢龜兹樂一律。\n如天雨花花滿身，合仙佛魔同一室。\n如招海客通商船，黃白黑種同一國。\n一花驚喜初相見，四千餘歲甫識面；\n一花自顧還自猜，萬里絕域我能來；\n一花退立如局縮，人太孤高我慚俗；\n一花傲睨如居居，了更嫵媚非粗疏。\n有時背面互猜忌，非我族類心必異；\n有時並肩相愛憐，得成眷屬都有緣；\n有時低眉若飲泣，偏是同根煎太急；\n有時仰首翻躊躇，欲去非種誰能鋤；\n有時俯水瞋不語，誰滋他族來逼處；\n有時微笑臨春風，來者不拒何不容。\n眾花照影影一樣，曾無人相無我相。\n傳語天下萬萬花，但是同種均一家。\n古言猗儺花無知，聽人位置無差池。\n我今安排花願否？拈花笑索花點首。\n花不能言我饒舌，花神汝莫生分别。\n唐人本自善唐花，或者並使蘭花梅花一齊發。\n飆輪來往如電過，不日便可歸支那。\n此瓶不乾花不萎，不必少見多怪如橐駝。\n地球南北倘倒轉，赤道逼人寒暑變。\n爾時五羊仙城化作海上山，亦有四時之花開滿縣。\n即今種花術益工，移枝接葉爭天功。\n安知蓮不變桃桃不變為菊，迴黃轉綠誰能窮？\n化工造物先造質，控搏眾質亦多術。\n安知奪胎換骨無金丹，不使此蓮此菊此桃萬億化身合為一。\n眾生後果本前因，汝花未必原花身。\n動物植物輪回作生死，安知人不變花花不變為人。\n六十四質亦么麽，我身離合無不可。\n質有時壞神永存，安知我不變花花不變為我。\n千秋萬歲魂有知，此花此我相追隨。\n待到汝花將我供瓶時，還願對花一讀今我詩。","published_info":null,"poet_id":0,"comments":""}}},
    "staticQueryHashes": ["63159454"]}