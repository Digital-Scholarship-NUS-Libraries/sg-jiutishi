{
    "componentChunkName": "component---src-templates-poem-template-js",
    "path": "/poem/胡浪漫/讀達夫〈雜憶詩〉，即步其韻詩以吊之 （十一首）/",
    "result": {"pageContext":{"poem":{"id":1148,"title":"讀達夫〈雜憶詩〉，即步其韻詩以吊之 （十一首）","year":null,"author_name":"胡浪漫","category":"新洲雅苑懷舊集","introduction":null,"content":"其一\n危城日日盻來音，四韻詩成寫我心（1）。\n誰信相如甘賣酒（2），爭傳公冶善言禽（3）。\n渡江桃葉迎雙槳（4），驛路梅花抵萬金（5）。\n都道添香紅袖侶，今生端不負高吟。\n\n其二\n詎意歡娛夢一塲，千秋詩骨葬南疆。\n騎鯨仙去搜遺稿，掛劍人來悵夕陽。\n白璧最難全亂世，黃泉可許酤壺漿？\n醉眠醉起知何處，應與三郎恨共長。\n\n其三\n絶世聰明絶世癡，三生杜牧苦相思。\n最憐墓草初萌日，卻是琵琶別抱時。\n射虎夢中空有願，招魂天半欲何辭？\n他年海嶠修文史，應署詩壇一代師。\n\n其四\n忍讀遺篇血淚詞，半哀家國半相思。\n樽前每悵抽身早，刼後猶疑返斾遲。\n海外東坡傳死訊，胡中妃子已生兒。\n此情若果成追憶，淒絶黃泉鬢更絲。\n\n其五\n翩翩儷影意欣欣，未必粧餘還憶君。\n解語唯邀新婿寵，拈花那有紙錢焚。\n楊枝辭去恩猶淺，荀令歸來香自薰。\n太息死生都是別，人天終古惜釵分。\n\n其六\n瞑目休看比翼飛，茫茫泉路應忘機。\n潯陽江上愁原慣，燕子樓中事卻稀。\n消息死生閨裡夢，思量肥瘦客邊衣。\n魂兮此意纔堪憶，遮莫陳思賦宓妃。\n\n其七\n浩刼東南血淚新，艱難太璞尚全真。\n負途已忍經年恥，返棹先迷至要津。\n漫説明妃終去漢，可憐韓子誤投秦。\n書生艷福修來薄，錯把恩情付美人。\n\n其八\n裹革無由白馬迎，流螢燐火自宵征。\n歌傳正氣差堪峙，節㜶睢陽莫與京。\n鄉國故人同雪涕，天涯芳草獨鍾情。\n料應碧落銀河畔，別有嬋娟締好盟。\n\n其九\n蒼黃烽火各西東，誰識前途塞與通？\n只謂斷橋能卻敵，那知易幟果非雄。\n舟橫滄海頻驚險，名掩蠻荒未竟功。\n太息欲逃逃不得，依然刼裡一哀鴻。\n\n其十（6）\n落拓從知感不安，每於月下憶嚴灘。\n酒酣自信歸舟易，網密方教脱險難。\n讀史畏聞三字獄，謀生歷盡五更寒。\n即今泉路茫茫濶，料較人間世路寬。\n\n其十一\n未睹中原降虜書，九京惆悵意何如？\n成功方慶千秋業，駐景難留一夕居。\n身䧟賊中憐李白，劍藏魚腹憶專諸。\n天涯酒伴悽愴甚，望斷人歸醉草廬。","published_info":null,"poet_id":0,"comments":"（1） 自注：淪陷時嘗投寄一詩。\n（2） 自注：在蘇嘗開酒廠。\n（3） 自注：曾任日軍翻譯。\n（4） 自注：另婚當地女兒。\n（5） 自注：曾接自蘇覆詩。\n（6） 自注：戰事初起，同事多人均申請回國，為領館所拒。郁君亦然。"}}},
    "staticQueryHashes": ["63159454"]}