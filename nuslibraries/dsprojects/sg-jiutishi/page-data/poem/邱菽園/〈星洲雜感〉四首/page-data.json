{
    "componentChunkName": "component---src-templates-poem-template-js",
    "path": "/poem/邱菽園/〈星洲雜感〉四首/",
    "result": {"pageContext":{"poem":{"id":480,"title":"〈星洲雜感〉四首","year":null,"author_name":"邱菽園","category":"邱菽園詩選","introduction":null,"content":"其一\n天監遺碑泐海山，通津原不設重關。\n風輕少女宜銷夏，露立金仙自駐顏。\n赤道迴流蒸黑子，黃人去國雜烏蠻。\n誰從貢道徵三保，甌脫偏聞赦此間。\n\n其二\n息力門荒故道苔，濤聲依舊擁潮回。\n桃源甲子銷秦刧，竹箭東南茂楚材。\n大鳥海風宮室享，半旗星月陣雲隤。\n興衰幾易千年局，井里遙連望古哀。\n\n其三\n秦師掌鑰列高牙，王稅猶憐餼朔誇。\n南服妖巫沉毒皷，西來戍卒競清笳。\n平原綠凈苔生壘，叢葦熹微水作家。\n佔得白榆盈路植，居人從古廢桑麻。\n\n其四\n雄風四面盪潮流，島外煙光一覽收。\n庸享西隣天設險，憐非吾土客登樓。\n千艘重譯紆閩粵，終歲單衣比夏秋。\n慚愧漁樵成獨往，娵隅漸復解蠻謳。","published_info":"《菽園詩集》","poet_id":0,"comments":null}}},
    "staticQueryHashes": ["63159454"]}