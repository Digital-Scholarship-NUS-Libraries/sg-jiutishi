{
    "componentChunkName": "component---src-templates-poem-template-js",
    "path": "/poem/劉太希/辛丑端陽星洲丹絨禺水榭社集八首/",
    "result": {"pageContext":{"poem":{"id":37,"title":"辛丑端陽星洲丹絨禺水榭社集八首","year":"0","author_name":"劉太希","category":"詩社","introduction":null,"content":"一\n高臺殘酒記同傾，隔歲追歡惜舊盟。\n樓近加東潮送響，天開霞嶂海生明。\n澄觀魚鳥安心法，垂老歌辭變徵聲。\n飲罷蒲觴哦楚些，各披靈府豁孤情。\n\n二\n諸法翛然但一音，波瀾自湧水無心。\n蒼生百態淆歌哭，人海千年異淺深。\n欲慕遠遊非樂土，偶逢漁父觸悲吟。\n檻前萬頃凌天外，終古蛟鼉鬥至今。\n\n三\n丹絨禺畔此崇閎，代有樽罍送老成。\n擧世競誇羅剎美，衆人恒忌屈原淸。\n乾坤急劫供孤注，蘭艾因時易定評。\n今夕蓬瀛環侍酒，可無健句答耆英。\n\n四\n襟山帶海一登臺，極目烟巒快擧杯。\n心影瞢騰詩入夢，夏聲沈放殷其雷。\n乘桴聊寄逍遙意，頌橘終憐窈窕才。\n喚起詞仙歌水調，驚濤拍岸雪千堆。\n\n五\n飛鴻到處感嚶嗚，邂逅淸言意盡傾。\n麗景良宵將進酒，美人香草若爲情。\n南天鵬翼存孤往，大海潮音是正聲。\n放眼蒼穹覘世變，浮雲頃刻幻陰晴。\n\n六\n山橫螺黛水拖靑，閱盡風流是此亭。\n觀海乍聞狂浪起，停觴孤嘯蟄龍驚。\n百年勝跡兼哀樂，幾輩登臨雜醉醒。\n佳節聊爲文字飲，衰時才筆已無靈。\n\n七\n湘纍長是咽寒濤，汐社流人世可逃。\n未必出山泉便濁，每因臨海句能豪。\n避風休比爰居集，適野應哀虎兕號。\n沈醉碧翁渾不語，星辰板蕩任兒曹。\n\n八\n漫羨盧敖舞態娟，曹唐詩骨勝遊仙。\n菁莪不負當年意，蘭芷終憐故楚妍。\n郁郁南風薰海表。英英神冑滿尊前。\n斯文將喪吾難信，勁筆能撑欲墜天。","published_info":"劉太希《竹林精舍詩（附詞錄）》","poet_id":5,"comments":"敬羣云：“清麗悱惻之句，勃鬱勞愁之思。蘭艾易評，蒼穹變幻。人忌屈原之淸，詩悲漁父之吟，三復可勝慨喟。”"}}},
    "staticQueryHashes": ["63159454"]}