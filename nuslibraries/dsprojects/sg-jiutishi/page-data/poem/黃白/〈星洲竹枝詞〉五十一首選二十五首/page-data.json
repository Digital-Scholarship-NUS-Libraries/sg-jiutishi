{
    "componentChunkName": "component---src-templates-poem-template-js",
    "path": "/poem/黃白/〈星洲竹枝詞〉五十一首選二十五首/",
    "result": {"pageContext":{"poem":{"id":940,"title":"〈星洲竹枝詞〉五十一首選二十五首","year":null,"author_name":"黃白","category":"星洲風月","introduction":null,"content":"其二\n危欄小倚試新涼，何處風來夜合香？\n滿院歌聲渾了了，那堪歸病杜秋娘！\n\n其四\n花枝招展影苗條，素頸當筵暮復朝。\n最是歸來人靜後，玉樓明月夜吹簫。\n\n其八\n徹宵鑼鼓漏聲微，舞袖郎當香滿衣。\n夜月淸風歌一曲，沉香亭北倚楊妃。\n\n其九\n翠髻雲翹新月眉，淺顰低笑鬥芳姿。\n蕭娘謝女皆嬌媚，畢竟蠻腰是可兒。\n\n其十三\n鶯歌瀝瀝靑樓西，皓齒明眸恰及笄。\n陌路相逢偏一笑，此身原已絮沾泥。\n\n其十五\n才來楚水又歸吳，省識春風一畫圖。\n怪底沉魚驚落雁，佳名應錫廣漢姑。\n\n其十七\n瀟瀟夜雨灑香街，枕上夢回墜玉釵。\n底事喁喁眠不得，矚郎珍重合歡鞋。\n\n其二十\n月光如水凝寒晶，千盞銀燈不夜城。\n最是廳樓買笑館，金樽檀板到天明。\n\n其二十四\n樓閣堂皇北里閭，如雲車軸上燈初。\n琴心箏譜渾閒事，十里揚州總不如。\n\n其二十五\n火樹銀花耀六衢，繁華車馬帝王都。\n笙歌夜月秦淮地，卻扇有人笑老奴。\n\n其二十六\n檀板金樽夜未央，吳姬楚艷鬢飄香。\n臨風對舞嬌無力，醉眼惺忪睡海棠。\n\n其二十七\n好風吹送麝蘭芬，縹緲笙歌天際聞。\n應是良宵眠不得，撫琴自抱妙香焚。\n\n其二十九\n玉作肌膚雪作團，風流知是李端端。\n揚州買盡纏頭錦，應有文簫駕彩鸞。\n\n其三十\n繫馬秦淮散客愁，秋去春來信有期。\n慣築新巢依翠幕，偶徵舊夢憶紅絲。\n\n其三十六\n狂蜂浪蝶醉如愚，楚館秦樓聲色娛。\n遺恨千秋渾不計，可憐嗜好各人殊。\n\n其三十七\n風風雨雨落花泥，多少王孫逐野雞。\n遮莫多情難解脫，迷香深洞果全迷。\n\n其三十八\n綠楊門外繫花驄，一陣柔香過晚風。\n杏子多情桃子媚，此身疑入廣寒宮。\n\n其三十九\n買笑樓前去復瞻，熙來攘往夜莊嚴。\n天階明月爛如許，春色鄰家卷畫簾。\n\n其四十\n南樓獨倚故揚巾，秋水連天暗笑頻。\n才可容顏年十五，花枝倒插恰宜人。\n\n其四十三\n長天秋水遠相連，日暮堤邊盡泊船。\n入夜燈光千萬點，蠻江風月也新鮮。\n\n其四十六\n短巷長街轉幾遭，碧天無際暮雲高。\n揚州夜月笙歌館，雪片如飛召薛濤。\n\n其四十七\n花綾一束舞腰輕，漫計寒窗幾度成？\n特愛檀郎金慷慨，撒嬌賣憨到天明。\n\n其四十八\n玉宇瓊樓不染塵，穠桃馥李十分春。\n溫柔鄉裏忘憂慮，眞個桃源好避秦。\n\n其四十九\n閒花野草鬥鮮妍，漫撫華年五十弦。\n聞道秦淮風月好，鷓鴣聲裏暫停鞭。\n\n其五十\n無端星島漫遨遊，放浪形骸作醉謳。\n車馬如雲歌徹夜，此間端不讓揚州。","published_info":"李慶年編《南洋竹枝詞匯編》","poet_id":0,"comments":null}}},
    "staticQueryHashes": ["63159454"]}