{
    "componentChunkName": "component---src-templates-poem-template-js",
    "path": "/poem/胡超球/六影/",
    "result": {"pageContext":{"poem":{"id":653,"title":"六影","year":null,"author_name":"胡超球","category":"新洲雅苑懷舊集","introduction":null,"content":"其一 鞭影\n衣香帽影總模糊，立馬峰頭日欲晡。\n薄暝旗亭懸斷柳，秋風鞍鐙冷平蕪。\n輪蹄轍畔痕明滅，雨雪閨中夢有無。\n遙指歸途回首望，玉關搖落客魂孤。\n\n其二 簾影\n八尺風漪掃地長，樓頭靜對水蒼蒼。\n半弓草色迎窗碧，一桁花陰貼枕涼。\n隔斷波紋分兩座，微留香篆障中央。\n依稀瞥誤歸來燕，猶向當門掠夕陽。\n\n其三 柳影\n一樣依依惓欲眠，濃雲罨畫落花邊。\n斷橋日午羈金鐙，短陌春晴餞別筵。\n移近池臺微見月，迴遮簾幔軟浮煙。\n流鶯啼徹深深處，人對書堂綠暈圓。\n\n其四 梅影\n縞袂分明一哂溫，水邊林下恰黃昏。\n倘添老鶴神逾瘦，翻在塗鴉墨有痕。\n殘月曉窗臨縮本，孤山晴雪臥吟魂。\n當門欲寫先生照，結個茅廬傍樹根。\n\n其五 鴉影\n陣勢縱橫落照前，南飛三匝尚翩翩。\n斷堤疏柳新晴候，古木荒祠欲曙天。\n幾點城頭寒潑雪，一行蓬背瘦偎煙。\n雲鬟老去無顏有，猶畫螺痕上鬢邊。\n\n其六 帆影\n輕陰搖落白鷗鄉，六幅裙拖素練長。\n風挾片雲扶水立，夢粘殘月貼波涼。\n一痕天際來春雨，九面湘流掛夕陽。\n中有安心懸未穩，屢驚烏鵲颭征檣。","published_info":"《新國民日報》1926年4月17日第14版","poet_id":0,"comments":null}}},
    "staticQueryHashes": ["63159454"]}