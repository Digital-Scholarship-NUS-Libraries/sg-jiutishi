{
    "componentChunkName": "component---src-templates-poem-template-js",
    "path": "/poem/新加坡大專文學獎--漢詩組得獎作品/第二十一屆新加坡大專文學獎得獎作品/",
    "result": {"pageContext":{"poem":{"id":800,"title":"第二十一屆新加坡大專文學獎得獎作品","year":"2019","author_name":"新加坡大專文學獎--漢詩組得獎作品","category":"新加坡大專文學獎--漢詩組得獎作品","introduction":null,"content":"鷓鴣天•工作996生病ICU（金獎）\n\n楊雨卿（新加坡國立大學）\n\n凜凜高樓夜已昏，彀中誰見避秦人。\n靈臺明滅風前燭，幻海浮沈劫後身。\n\n春漸老，夢猶溫。拚將一死報深恩。\n他年欲問君安在，唯有殘紅識舊魂。\n\n注：拚將一死報深恩：深恩，4月11日馬雲在內部交流中稱「能夠996是修來的福報」。\n\n\n\n日午太陽雨速寫（銀獎）\n\n張家昱（新加坡教育學院）\n\n半天朱玉竟飛來，漫寫青磚似點梅。\n梅又隨風都化去，日光椰影故徘徊。\n\n\n\n解佩令（銅獎）\n\n張見（新加坡國立大學）\n\n西鄰年少，行雲一覺。\n傍扁舟，長橋波渺。\n碧瓦蟾光，共鵲影、莫隨征棹。\n只荒村、露深夜悄。\n\n而今漸老，浮生難料。\n立階前，踟躕吟嘯。\n一謝紅塵，謾覷他、衣冠人笑。\n季鷹歸、此鄉獨釣。\n\n\n\n鷓鴣天•憶薛寶琴（優勝獎） \n程敏（新加坡國立大學）\n\n空嘆紅樓囿芳菲。世間別有美人姿。\n四山五嶽登臨罷，萬代千秋俯仰之。\n\n真亦幻，是耶非。含情薄命有誰知。\n此身自有逍遙意，何懼因緣多散離。\n\n\n\n訴衷情•契闊（優勝獎）\n\n田思明（南洋理工大學）\n\n當年並坐共書窗，心下轉柔腸。\n情長氣短猶道，不枉少年郎。\n\n陳舊事，兩三行，盡黃粱。\n為君強笑：「意氣當時，對錯何妨？」\n\n注：眾不可戶說兮，孰雲察余之中情？（《離騷》）\n\n\n\n五月十日遊魚尾獅不見（優勝獎）\n\n費英培（新加坡國立大學）\n\n一九年五月十日我與家人前去濱海灣參觀魚尾獅，本應於六日修繕完畢的魚尾獅依然裹著黑色的布。大概是烈日炎炎，魚尾獅也需要護膚乘涼吧。往來的遊船在魚尾獅身邊經過，卻沒有一個是它的同類。往昔從魚尾獅口中噴出的水柱，可能是大海也容納不了的孤單的淚水吧。為了看到重煥新顏的妳，不妨多去幾次啊。\n\n潮頭久向魚獅望，尋遍銀波影未窺。\n常得朱陽焦玉面，偶披黑帛護凝脂。\n百帆過盡一親有？滄海難容千淚垂。\n試仿劉郎三顧策，待君換替舊顏時。\n\n\n\n\n春日雜興（優勝獎）\n\n郭逸鵬（新加坡國立大學）\n\n銜杯載酒過東樓，花點繁堤野水柔。\n日影徘徊春睡足，薰風憑檻自悠悠。\n\n\n\n閨怨（優勝獎）\n\n鄭文鎬（新加坡國立大學）\n\n陌上風清歸緩緩，天邊霞淡暮遲遲。\n憑欄望斷相思路，顧影夢回連理時。\n\n\n\n其他優異作品\n\n\n郭逸鵬（新加坡國立大學）\n\n\n閑望\n\n芳樹點汀沙，蛙鳴半暗鴉。\n孤村浮稻浪，池皺爨煙斜。\n\n\n獅城煮火鍋偶得\n\n蜀客萍浮千里井，盤飧薄嗇味兼窮。\n薰薰春氣頻催酒，瀲瀲閑心暫轉篷。\n數雁剪燈三島異，銜觴典爨九州同。\n脂翻鼎釜騰殊色，廚築新豐宴太公。\n\n\n觀弟工筆熊貓有感\n\n熊肖斑紋分兩色，吞金食鐵戰蚩尤。\n漸佳啖蔗如撕羽，煙墨駝毫竅鑿留。\n\n\n日暮望西嶺\n\n婀娜蜀山常自隱，盈盈錦水暮生煙。\n今朝風日從吾好，西嶺雲浮映瀲川。\n\n\n歌酒二首\n\n其一\n\n宿酒潛消顛倒夢，尤思酣謔向金微。\n殘紅在臂孤衾薄，秉燭濛濛半濕衣。\n\n其二\n\n酬對佳人須縱酒，朱唇玉臂綰青雲。\n鸞鳴婉轉無雙窕，樽俎盈盈獨照君。\n\n\n\n費英培（新加坡國立大學）\n\n\n萊佛士坊站\n\n綠紅肥瘦豈相干，四面車流匯此間。\n昨夜荒堤依素褸，今朝玉宇攬瓊灣。\n潮頭永立凝眸像，燈下盡留歡笑顏。\n唯惜英才惹天妒，蜚聲卻已越千山。\n\n\n\n張家昱（新加坡教育學院）\n\n\n友人黃君忽爾致電相過因作\n\n小聚二毛俱可憐，浮生偷得亦欣然。\n憂虞對酒論時輩，偃蹇從頭話舊年。\n許國君勞纓世網，雕蟲我已入言筌。\n歸田誓水非無處，辛苦迎難嗟汝賢。\n\n\n向晚車行泛島公路憶日前交通事故驚魂未定因作\n\n攘攘星洲初上燈，洪流車馬共喧騰。\n崖爭一隙千舟競，河入三冬萬里凝。\n已效齊師空敗績，應慚郢匠失揮蠅。\n顛狂我欲呼楊阮，涕泣窮途古亦曾。\n\n\n遊Chestnut Nature Park二首\n\n其一\n\n山中高樹眾，千尺作纏盤。\n苦棘張金骨，虬松覆翠冠。\n禽鳴若天外，猿走近雲端。\n始得謝公意，悠然心自寬。\n\n其二 \n青林白水使人驚，異誌奇談因此生。\n豈有然犀照珍怪，猶疑老樹秘靈精。\n當年虎猛飡膚處，今日猿哀動魄聲。\n世事朱門紛醉夢，山中滿目是荒荊。\n\n\n遊靜升王家院作\n\n俯覽晉中地，高門淩北坡。\n灰牆猶屹立，青漆屢銷磨。\n過往豪家在，而今大盜多。\n如何千載下，人事幾蹉跎。\n\n\n煙霾日久忽爾遣散\n\n是誰識遣大風傾，豁我胸懷久不平。\n野馬飛塵新颯沓，疏雲碧闊了澄清。\n龐眉妄語傷天老，謝客嘗言體物輕。\n二子千年當解恨，同看此夜月分明。\n\n\n張見（新加坡國立大學）\n\n詠冬苔\n\n未同花柳意，采色自天邊。\n曾履蒼頭印，難經御史軒。\n霜前猶淡抹，松下尚孤眠。\n梅傲人相慕，似君何輩憐？\n\n秋霧\n\n霧遠霜寒近，秋深更奈何。\n蛩聲浮重露，蜃影掠庭柯。\n茶冷檀香久，樓高目早遮。\n漁舟明滅處，不斷是清歌。","published_info":null,"poet_id":0,"comments":""}}},
    "staticQueryHashes": ["63159454"]}