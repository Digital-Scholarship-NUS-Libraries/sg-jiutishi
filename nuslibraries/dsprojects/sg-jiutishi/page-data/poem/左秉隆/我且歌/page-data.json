{
    "componentChunkName": "component---src-templates-poem-template-js",
    "path": "/poem/左秉隆/我且歌/",
    "result": {"pageContext":{"poem":{"id":497,"title":"我且歌","year":null,"author_name":"左秉隆","category":"左秉隆詩選","introduction":null,"content":"猛虎不發嘯，人將以汝為黃犬。\n神龍不奮吟，人將以汝為白鱓。\n我今振筆試直書，聊吐胸中磈礧使之盡消除。\n君且聽，我且歌，我生勞碌竟如何。\n父方生我甫周晬，溘然而逝長已矣。\n千辛萬苦養成人，惟恃煢煢一母耳。\n憶昔年方七八時，內憂未平外患起。\n忍飢讀書不成聲，涕淚時時洒滿紙。\n後來神策運朝廷，猛將謀臣雲雨興。\n蕩除穢垢殲群醜，始見天地開朗日月明。\n是時余年十三四，甚欲學文掇科第。\n但思身已列戎行，報國豈必在文章。\n清書與騎射，根本不可忘。\n朝從仲兄習國語，暮從伯父學挽強。\n十五學得技藝成，方欲登壇角短長。\n無端世局忽更變，中學寢衰西學煽。\n大開學館曰同文，招考生徒身入選。\n初習方言算術輿地圖，繼讀化學格物公法書。\n涉獵六七載，腹仍愁空虛。\n抗顏遽稱師，自顧良歉如。\n歲在己卯仲冬月，天子遣使駐英法。\n矯矯湘陰曾習侯，道義之交與余洽。\n相携萬里西極西，天風海濤為我發。\n魚龍出沒星辰搖，晝夜征輪奔未歇。\n倫敦富厚甲天下，巴黎繁華冠九洲。\n其間名勝尋難盡，何事最不負此遊。\n在英曾入石炭洞，在法曾坐輕氣球。\n炭洞之深深如墜無極，環顧四圍皆墨色。\n氣球之高高如上青天，下視人寰幾點煙。\n噫呼嚱危乎險哉，即今回思心猶悸。\n當時何以能不驚，好奇者吾性，耽奇者吾情。\n欲開眼界豁胸心，故爾放膽恣搜尋。\n君不見周穆王，乘駕八駿歷八荒。\n又不見漢張騫，乘槎直犯斗牛邊。\n人生少壯且莫休，老無腳力難探幽。\n我且歌，君且聽，野鶴性不喜久停。\n胡為乎拘在大洋孤島裡，七年八年不放彼。\n長歌一曲天地空，餘音震耳三日聾。","published_info":"左秉隆《勤勉堂詩鈔》","poet_id":0,"comments":""}}},
    "staticQueryHashes": ["63159454"]}